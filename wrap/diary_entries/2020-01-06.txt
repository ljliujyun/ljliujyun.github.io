我又想死。
我想知點解我想死。
其實都唔係第一次經歷呢啲狀況。
我其實係唔係真係有抑鬱？應該係。可以點？
我已經好厭倦呢啲不斷循環不斷循環嘅痛苦。
唔知幾時會黎。黎左自己唔知。知道又唔肯定。肯定嘅時候就差唔多完。完左又冇事。冇事嘅時候就好有希望，同時又會怕下次嘅到來。
其實女人生理週期係唔係差唔多都係咁。
咩都唔想做，感覺絕望，撞頭埋牆，厭倦生存，係唔係正常？
唔係正常，係抑鬱，可以點？
食藥？好辛苦，個人感覺好唔妥，好似行屍走肉。
有冇人可以救下我？冇，得自己幫到自己。
點幫？
唔知。呢個惡性循環我掙脫唔到。持續咁多年，由會喊，變成心痛喊唔出，變到呢家冇感覺但係好想撞頭埋牆(其實撞完會舒服啲，就係咁我依家先可以寫字)。我覺得好攰。
我睇唔到出路。
就咁循環落去其實又點？有咩問題？
死又點？有咩問題？
其實講到尾都係怕痛姐。
其實既然都想死，點解我唔對自己好啲先？
唔讀書，做鍾意做嘅嘢，享受人生。或者咁樣我就唔會再想死呢？
點解我唔咁做？
點解我寧願想死都唔咁做？
我想知點解我想死。

呢啲對話，已經係我腦海中重覆上演過好多好多次。
每次都隱約係潛意識記得，兩三個禮拜之前先發生過。
一部分嘅我唸到呢點會覺得安心，其實都係經歷過嘅嘢，死唔去。
一部分會覺得，咁樣循環落去，始終有一日會厭倦生命,會絕望，會玩完。
一部分嘅就係咁講，我想係呢一刻就將一切完結。

其實有冇愈黎愈差？又冇。可以話，相比之下一次比一次 冷靜。
其實冷靜係唔係就係絕望？